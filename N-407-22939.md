# ПОЛОЖЕННЯ 
## про порядок видачі небанківським фінансовим установам ліцензії на переказ коштів у національній валюті без відкриття рахунків

### 1. Загальні положення

**1.1.** Це Положення розроблено відповідно до статті 7 Закону України "Про
Національний банк України", статей 10, 42 Закону України "Про платіжні системи
та переказ коштів в Україні", статті 21 Закону України "Про фінансові послуги
та державне регулювання ринків фінансових послуг".

**1.2.** Це Положення визначає загальні вимоги, порядок видачі, переоформлення
ліцензії на переказ коштів у національній валюті без відкриття рахунків (далі -
ліцензія) Національним банком України (далі - Національний банк) і підстави, за
яких Національний банк має право відмовити у видачі ліцензії та відкликати її.

**1.3.** Вимоги цього Положення поширюються на небанківські фінансові установи,
які мають намір стати платіжними організаціями та/або учасниками платіжних
систем та здійснювати переказ коштів у національній валюті без відкриття
рахунків.

**1.4.** У цьому Положенні терміни вживаються в такому значенні:

* дата відкликання ліцензії - дата підписання заступником Голови
  Національного банку листа про відкликання ліцензії небанківської фінансової
  установи;

* ліцензія - документ Національного банку, який засвідчує право небанківської
  фінансової установи здійснювати переказ коштів у національній валюті без
  відкриття рахунків (далі - переказ коштів);

* небанківська фінансова установа - юридична особа, яка відповідно до
  законодавства України не є банком, надає одну або кілька фінансових послуг та
  внесена до Державного реєстру фінансових установ (далі - Реєстр фінансових
  установ) у порядку, установленому законодавством України.

Інші терміни в цьому Положенні вживаються в значеннях, наведених у Законах
України "Про платіжні системи та переказ коштів в Україні", "Про фінансові
послуги та державне регулювання ринків фінансових послуг" та інших законодавчих
актах України.

**1.5.** Ліцензія набирає чинності з дати її підписання уповноваженою посадовою
особою Національного банку.

Небанківська фінансова установа має право розпочати здійснення переказу коштів
із дати підписання ліцензії заступником Голови Національного банку та за умови
її участі в платіжній системі.

**1.6.** Небанківська фінансова установа зобов’язана внести плату за
видачу/переоформлення ліцензії відповідно до нормативно-правових актів
Національного банку, що визначають перелік послуг і тарифи за їх надання.

**1.7.** Небанківська фінансова установа не має права передавати ліцензію
третім особам.

**1.8.** Небанківська фінансова установа має право в разі повернення документів
Національним банком на підставах, визначених у пункті 3.1 глави 3 цього
Положення, повторно подати документи до Національного банку після усунення
причини, що стала підставою для повернення документів.

**1.9.** Небанківська фінансова установа має право подати до Національного
банку документи на видачу ліцензії не раніше ніж через 90 календарних днів із
дня повідомлення Національним банком про відмову у видачі ліцензії на підставах,
визначених у підпунктах "а", "в" пункту 3.5 глави 3 цього Положення.

**1.10.** Небанківська фінансова установа має право подати до Національного
банку документи на видачу ліцензії не раніше ніж через рік із дати прийняття
Національним банком рішення про відкликання (анулювання) ліцензії.

**1.11.** Небанківська фінансова установа має право звернутися до Національного
банку із заявою про переоформлення ліцензії в разі:

* а) зміни найменування (якщо така зміна не пов’язана з реорганізацією);

* б) зміни місцезнаходження.

**1.12.** Небанківська фінансова установа має право звернутися до Національного
банку для отримання дубліката ліцензії в разі втрати або пошкодження такої
ліцензії.

Національний банк зобов’язаний видати дублікат ліцензії протягом 15 календарних
днів з дати отримання звернення небанківської фінансової установи

**1.13.** Небанківська фінансова установа зобов’язана не пізніше наступного
робочого дня з дати її виключення з Реєстру фінансових установ письмово
повідомити про це Національний банк та повернути ліцензію.

**1.14.** Небанківська фінансова установа зобов’язана письмово повідомити
Національний банк про прийняття нею рішення про припинення здійснення переказу
коштів та повернути ліцензію протягом п’яти календарних днів із дати прийняття
такого рішення.

**1.15.** Небанківська фінансова установа зобов’язана під час здійснення
переказу коштів дотримуватися вимог законодавства України, правил платіжних
систем, учасником яких вона є, та внутрішніх положень про переказ коштів.

**1.16.** Небанківська фінансова установа зобов’язана припинити переказ коштів
наступного робочого дня після отримання повідомлення про відкликання (анулювання)
ліцензії Національним банком та повернути її протягом п’яти календарних днів.

**1.17.** Небанківська фінансова установа, яка під час здійснення переказу
коштів у національній валюті без відкриття рахунків має намір використовувати
торговельну марку, що відрізняється від офіційного найменування небанківської
фінансової установи, зобов’язана за 30 календарних днів до початку використання
такої торговельної марки письмово повідомити про це Національний банк.

### 2. Порядок подання документів Національному банку для отримання/переоформлення ліцензії

**2.1.** Небанківська фінансова установа для отримання ліцензії зобов’язана
подати до Національного банку такі документи:

* а) заяву про видачу ліцензії (додаток 1);

* б) копію свідоцтва про реєстрацію фінансової установи, засвідчену в
  нотаріальному порядку;

* в) копію статуту, засвідчену в нотаріальному порядку;

* г) внутрішні правила про переказ коштів, які мають містити положення,
  зазначені в пункті 2.2 цієї глави, та три копії цих правил;

* ґ) фінансову звітність, складену відповідно до міжнародних стандартів
  фінансової звітності за останній фінансовий рік "Звіт про сукупний дохід",
  достовірність та повнота якої підтверджені аудитом, та на останню звітну дату
  "Звіт про фінансовий стан", "Звіт про сукупний дохід", "Звіт про рух грошових
  коштів" та "Звіт про зміни у власному капіталі". Небанківські фінансові
  установи, які включені до Реєстру фінансових установ протягом поточного
  року, фінансову звітність не подають;

* д) документ про сплату коштів за видачу ліцензії;

* е) внутрішні документи з питань фінансового моніторингу.

**2.2.** Внутрішні правила про переказ коштів мають бути затверджені керівником
небанківської фінансової установи, прошиті та містити положення про:

* а) умови та порядок здійснення переказу коштів (уключаючи опис платіжних
  інструментів, за допомогою яких здійснюються ініціювання та виплата суми
  переказу коштів);

* б) порядок здійснення ідентифікації та верифікації осіб, що є
  ініціаторами/отримувачами переказу коштів відповідно до вимог законодавства
  України з питань запобігання та протидії легалізації (відмиванню) доходів,
  одержаних злочинним шляхом, фінансуванню тероризму та фінансуванню
  розповсюдження зброї масового знищення

* в) порядок забезпечення виконання законодавства України у сфері
  запобігання та протидії легалізації (відмиванню) доходів, одержаних злочинним
  шляхом, фінансуванню тероризму та фінансуванню розповсюдження зброї масового
  знищення та рекомендацій Групи з розробки фінансових заходів боротьби з
  відмиванням грошей (FATF) щодо грошових переказів, який має включати: 

  * вимоги стосовно обсягу інформації про ініціатора/отримувача, яка має
    супроводжувати переказ на суму, що не перевищує 15 000 гривень, що дорівнює чи
    перевищує 15 000 гривень, та має вноситися до документа на переказ;

  * порядок перевірки інформації щодо ініціатора/отримувача переказу в разі
    виникнення підозр, що операція здійснюється з метою легалізації коштів,
    отриманих злочинним шляхом, фінансування тероризму та фінансування
    розповсюдження зброї масового знищення;

  * порядок відмови або зупинення переказу, який не містить відповідної
    інформації щодо ініціатора/отримувача платежу, та подальших дій фінансової
    установи;

  * порядок зупинення фінансових операцій, щодо яких є мотивована підозра,
    що вони пов’язані з легалізацією (відмиванням) доходів, одержаних злочинним
    шляхом, фінансуванням тероризму та фінансуванням зброї масового знищення, чи
    щодо яких застосовані міжнародні санкції, зокрема фінансових операцій,
    учасників або вигодоодержувачів яких включено до переліку осіб, пов’язаних із
    провадженням терористичної діяльності або щодо яких застосовано міжнародні
    санкції;

  * порядок застосування програмного забезпечення для здійснення аналізу
    фінансових операцій з метою забезпечення виявлення та зупинення безпосередньо
    до проведення фінансової операції, що здійснюється на користь або за дорученням
    клієнта, якщо її учасником або вигодоодержувачем за нею є особа, яку включено
    до переліку осіб, пов’язаних із провадженням терористичної діяльності або щодо
    яких застосовано міжнародні санкції, або використання інформації з переліку
    осіб, пов’язаних із провадженням терористичної діяльності або щодо яких
    застосовано міжнародні санкції (з урахуванням змін до нього на поточну дату),
    завантаженого та роздрукованого з офіційного веб-сайту Державної служби
    фінансового моніторингу України, у ручному режимі, але з обов’язковою
    прив’язкою до реального часу здійснення фінансових операцій”;

* г) технології оброблення та виконання документів;

* ґ) порядок здійснення бухгалтерського обліку;

* д) строки та порядок зберігання інформації про здійснення переказу коштів;

* е) порядок внутрішнього контролю за здійсненням переказу коштів;

* є) порядок повернення коштів ініціатору переказу в разі неможливості їх
  зарахування на рахунок або виплати їх у готівковій формі одержувачу.

**2.3.** Документи, що подаються небанківською фінансовою установою для
видачі/переоформлення ліцензії, мають бути викладені українською мовою і не
містити виправлень і неточностей.

Сторінки документів мають бути пронумеровані, прошиті, засвідчені підписом
керівника небанківської фінансової установи.

**2.4.** Небанківська фінансова установа в разі звернення до Національного
банку із заявою про переоформлення ліцензії зобов’язана подати до Національного
банку такі документи:

* а) заяву про переоформлення ліцензії (додаток 2);

* б) копію свідоцтва про реєстрацію фінансової установи, засвідчену в
  нотаріальному порядку;

* в) копію статуту, засвідчену в нотаріальному порядку;

* г) ліцензію, яка була отримана раніше;

* ґ) документ про сплату коштів за переоформлення ліцензії.

**2.5.** Небанківська фінансова установа в разі внесення змін до документів,
зазначених у пункті 2.1 або 2.4 цієї глави, зобов’язана подати Національному
банку протягом 30 календарних днів копії змін з дати їх виникнення, засвідчені
в установленому порядку.

Небанківська фінансова установа в разі внесення змін до внутрішніх правил про
переказ коштів зобов’язана подати Національному банку зміни до цих правил та
один примірник внутрішніх правил про переказ коштів з урахуванням внесених до
них змін.

Національний банк зобов’язаний протягом 30 календарних днів з дня отримання
таких змін від небанківської фінансової установи розглянути ці зміни на
відповідність законодавству України з питань переказу коштів, запобігання та
протидії легалізації (відмиванню) доходів, одержаних злочинним шляхом,
фінансуванню тероризму та фінансуванню зброї масового знищення та про
результати в письмовій формі повідомити небанківську фінансову установу

### 3. Порядок розгляду Національним банком документів, що подані небанківською фінансовою установою для отримання/переоформлення ліцензії

**3.1.** Національний банк має право повернути документи небанківській
фінансовій установі з обґрунтуванням підстав повернення, якщо:

* а) немає хоча б одного документа, зазначеного в пункті 2.1 або 2.4 глави 2 цього Положення;

* б) документи оформлені з порушенням вимог цього Положення.

* в) не дотримані вимоги, зазначені в пунктах 1.9 та 1.10 глави 1 цього Положення

**3.2.** Національний банк приймає рішення про видачу/переоформлення ліцензії
або відмову у її видачі/переоформленні протягом двох місяців з дня отримання
документів небанківської фінансової установи, які надійшли відповідно до
пунктів 2.1, 2.4 глави 2 цього Положення.

**3.3.** Національний банк у разі прийняття рішення про видачу/переоформлення
ліцензії небанківській фінансовій установі та надходження від неї плати
відповідно до пункту 1.6 глави 1 цього Положення оформляє ліцензію на бланку
Національного банку, що засвідчується підписом заступника Голови Національного банку і
відбитком гербової печатки Національного банку (додаток 3).

**3.4.** Національний банк має право видати ліцензію представникові
небанківської фінансової установи на підставі належним чином оформленої
довіреності протягом трьох календарних днів із дати підписання ліцензії. В разі
неотримання представником небанківської фінансової установи ліцензії протягом
трьох календарних днів із дати її підписання Національний банк надсилає її за
місцезнаходженням небанківської фінансової установи.

**3.5.** Національний банк має право відмовити у видачі ліцензії небанківській
фінансовій установі, якщо за результатами розгляду документів установлено, що:

* а) надана недостовірна інформація;

* б) інформація в документах не відповідає вимогам законодавства України;

* в) небанківська фінансова установа має збитки та/або зменшився її власний
  капітал протягом попереднього звітного періоду.

**3.6.** Національний банк письмово повідомляє небанківську фінансову установу
про відмову у видачі/переоформленні ліцензії із зазначенням підстав.

**3.7.** У разі відмови у видачі ліцензії подані документи небанківській
фінансовій установі не повертаються.

### 4. Відкликання ліцензії

**4.1.** Національний банк має право відкликати в небанківської фінансової
установи ліцензію в разі:

* а) установлення факту подання документів для видачі ліцензії, що містили недостовірну інформацію;

* б) її виключення з Реєстру фінансових установ;

* в) запровадження процедури припинення її діяльності (крім перетворення);

* г) нездійснення нею як учасницею платіжної системи переказу коштів протягом
  180 календарних днів із дати підписання ліцензії уповноваженою посадовою
  особою Національного банку;

* ґ) неусунення причин, за якими під час дії ліцензії були застосовані заходи
  впливу за порушення законодавства України, що регулює здійснення переказу
  коштів;

* д) порушення вимог законодавства України з питань переказу коштів.

Національний банк має право в установленому ним порядку у випадку,
передбаченому Законом України "Про запобігання та протидію легалізації
(відмиванню) доходів, одержаних злочинним шляхом, фінансуванню тероризму та
фінансуванню розповсюдження зброї масового знищення", застосувати до
небанківської фінансової установи санкцію у вигляді анулювання ліцензії

**4.2.** Національний банк зобов’язаний в письмовій формі повідомити
небанківську фінансову установу про відкликання ліцензії із зазначенням підстав
її відкликання протягом п’яти календарних днів із дня підписання уповноваженою
посадовою особою Національного банку рішення про відкликання ліцензії.
