# ПОЛОЖЕННЯ
## про електронні гроші в Україні

### 1. Загальні положення

**1.1.** Це Положення розроблено відповідно до статей 7, 40, 56, 67 Закону
України "Про Національний банк України" ( 679-14 ), статті 15 Закону України
"Про платіжні системи та переказ коштів в Україні" ( 2346-14 ), статті 47 Закону
України "Про банки і банківську діяльність" ( 2121-14 ), інших законів України
та нормативно-правових актів Національного банку України (далі - Національний
банк).

Метою цього Положення є регулювання діяльності, пов'язаної з випуском
електронних грошей в Україні, та запровадження моніторингу за такою діяльністю.

Вимоги цього Положення не поширюються на діяльність осіб, які здійснюють випуск
та/або обслуговування таких наперед оплачених карток одноцільового використання:
дисконтних карток торговців, карток автозаправних станцій, квитків для проїзду в
міському транспорті тощо, які приймаються як засіб платежу виключно їх
емітентами.

**1.2.** Це Положення встановлює вимоги Національного банку до суб'єктів, що
здійснюють операції з електронними грошима, порядку здійснення цих операцій, а
також до правил використання електронних грошей в Україні та порядку їх
узгодження.

**1.3.** Терміни в цьому Положенні вживаються в таких значеннях:

* використання електронних грошей - сукупність відносин між емітентом,
  оператором, агентами, торговцями та користувачами щодо здійснення випуску,
  розповсюдження, розрахунків, обміну, погашення електронних грошей та поповнення
  електронними грошима електронних пристроїв;

* випуск електронних грошей - операція з надання електронних грошей користувачам
  або агентам в обмін на готівкові або безготівкові кошти;

* електронний пристрій - чип, що міститься на пластиковій картці або на іншому
  носії, пам'ять комп'ютера тощо, які використовуються для зберігання
  електронних грошей;

* емітент - банк, що здійснює випуск електронних грошей і бере на себе
  зобов'язання з їх погашення;

* комерційний агент - юридична особа-резидент (далі - агент) - особа, яка на
  підставі договору, укладеного з емітентом, здійснює:

* розповсюдження електронних грошей (далі - агент з розповсюдження);

* надання засобів поповнення електронними грошима електронних пристроїв (далі -
  агент з поповнення);

* обмінні операції з електронними грошима (далі - агент з обмінних операцій);

* приймання електронних грошей в обмін на готівкові/безготівкові кошти (далі -
  агент з розрахунків);

* користувач - фізична особа або суб'єкт господарювання, який є власником
  електронних грошей і має право використовувати їх для придбання товарів і
  здійснення переказів з урахуванням обмежень, установлених цим Положенням;

* наперед оплачена картка багатоцільового використання (далі - наперед оплачена
  картка) - пластикова або інша картка, яка містить електронні гроші в чипі,
  інтегрованому на цій картці, або яка є засобом доступу до електронних грошей,
  що зберігаються в пам'яті комп'ютера;

* обмінні операції з електронними грошима - операції з обміну електронних
  грошей, випущених одним емітентом, на електронні гроші іншого емітента;

* оператор - юридична особа, яка на підставі договору, укладеного з емітентом,
  виконує операційні та інші технологічні функції, що забезпечують використання
  електронних грошей, та внесена Національним банком до Реєстру платіжних систем,
  систем розрахунків, учасників цих систем та операторів послуг платіжної
  інфраструктури (далі - Реєстр);

* погашення електронних грошей - операція з вилучення електронних грошей з
  використання з одночасним наданням їх пред'явникові готівкових або безготівкових
  коштів;

* розповсюдження електронних грошей - операція з надання електронних грошей
  користувачам, яка не пов'язана із зобов'язанням щодо їх погашення;

* скретч-картка - засіб поповнення, який містить захищений від візуального
  сприйняття набір знаків і дає змогу поповнити електронний пристрій
  електронними грошима на певну суму;

* товар - продукція, послуги, роботи, права інтелектуальної власності та інші
  немайнові права, призначені для продажу (оплатного передавання);

* торговець - суб'єкт господарювання, зареєстрований відповідно до законодавства
  України, який на підставі договору, укладеного з емітентом або агентом з
  розрахунків, приймає електронні гроші як засіб платежу за товари.

Інші терміни та поняття, що вживаються в цьому Положенні, застосовуються в
значеннях, визначених законодавством України, у тому числі нормативно-правовими
актами Національного банку.

**1.4.** Випуск електронних грошей в Україні мають право здійснювати лише банки.

Банк має право надавати своїм клієнтам, у тому числі шляхом укладення з
юридичними особами агентських договорів, такі фінансові послуги у сфері
використання електронних грошей:

* розповсюдження електронних грошей;

* здійснення обмінних операцій з електронними грошима;

* надання засобів поповнення електронними грошима електронних пристроїв;

* приймання електронних грошей в обмін на готівкові/безготівкові кошти.

**1.5.** Емітент зобов'язаний вести облік коштів, які надходять від користувачів
та/або агентів як оплата електронних грошей на окремому рахунку емітента за
кожною платіжною системою та за кожним видом електронного пристрою.

**1.6.** Емітент, оператор, агенти, торговці та користувачі зобов'язані
здійснювати операції з електронними грошима відповідно до вимог цього Положення,
інших нормативно-правових актів Національного банку, умов укладених договорів та
правил використання електронних грошей, узгоджених з Національним банком (правил
здійснення операцій з електронними грошима в платіжній системі, створеній
Національним банком).

### 2. Вимоги щодо здійснення випуску електронних грошей

**2.1.** Емітенти мають право здійснювати випуск електронних грошей, виражених
лише в гривнях.

**2.2.** Емітент зобов'язаний забезпечити, щоб сума випущених ним електронних
грошей не перевищувала:

* суми отриманих ним від користувачів та агентів (крім агента з поповнення)
  готівкових або безготівкових коштів та

* суми отриманих агентом з поповнення готівкових коштів, які мають бути
  перераховані емітенту.

**2.3.** Електронні гроші є випущеними з часу їх завантаження емітентом або
оператором на електронний пристрій, що перебуває в розпорядженні користувача або
агента.

**2.4.** Емітент зобов'язаний визначати суму електронних грошей на електронному
пристрої, що перебуває в розпорядженні користувача, з урахуванням таких вимог:

* сума електронних грошей на електронному пристрої, який не може поповнюватися,
  не повинна перевищувати 2000 гривень;

* сума електронних грошей на електронному пристрої, який може поповнюватися, не
  повинна перевищувати 8000 гривень.

Користувачі мають право використовувати електронні гроші для здійснення
розрахунків за допомогою електронного пристрою, який поповнюється і перебуває в
розпорядженні користувача в сумі до 35 000 гривень протягом календарного року.
До розрахунку цієї суми не включаються електронні гроші, погашені на вимогу
користувача протягом календарного року.

**2.5.** Емітент, оператор та агенти зобов'язані надавати торговцям та
користувачам інформацію щодо тарифів і правил здійснення операцій з електронними
грошима до укладання з ними договорів щодо електронних грошей.

**2.6.** Емітент зобов'язаний протягом 10 календарних днів з початку здійснення
випуску електронних грошей повідомити про це Національний банк за формою згідно
з додатком 1 до цього Положення.

**2.7.** Емітент зобов'язаний щокварталу до 10 числа місяця, наступного за
звітним періодом, надавати Національному банку інформацію про діяльність,
пов'язану з випуском та використанням електронних грошей, за формою згідно з
додатком 2 до цього Положення.

**2.8.** Емітент зобов'язаний надавати Національному банку інформацію про
агентів за формою, передбаченою нормативно-правовими актами Національного банку
щодо ведення реєстру комерційних агентів банків.

### 3. Вимоги щодо використання електронних грошей

**3.1.** Емітент та агент з розповсюдження на підставі договору, укладеного з
емітентом, під час розповсюдження електронних грошей зобов'язані надавати
електронні гроші користувачу з моменту внесення користувачем готівкових коштів у
касу або ініціювання переказу безготівкових коштів.

**3.2.** Емітент має право надавати користувачам засоби поповнення електронними
грошима електронних пристроїв та укладати договори з іншими юридичними особами
(агентами з поповнення) про надання користувачам таких засобів.

Емітент або агент з поповнення має право приймати від користувачів кошти для
поповнення електронними грошима наперед оплачених карток або електронних
пристроїв, до яких дають доступ наперед оплачені картки.

Агент з поповнення зобов'язаний ініціювати переказ коштів, отриманих від
користувачів для поповнення електронними грошима електронних пристроїв, на
рахунок емітента не пізніше наступного робочого дня після отримання коштів.

**3.3.** Користувачі - фізичні особи мають право використовувати електронні
гроші для здійснення оплати товарів, а також переказувати електронні гроші іншим
користувачам - фізичним особам. Користувачі - фізичні особи мають право
переказувати електронні гроші іншим користувачам - фізичним особам з
використанням наперед оплачених карток у сумі до 500 гривень на день та не
більше 4 000 гривень протягом одного місяця.

Користувачі - суб'єкти господарювання мають право отримувати електронні гроші
виключно в обмін на безготівкові кошти. Користувачі - суб'єкти господарювання
мають право використовувати електронні гроші лише для здійснення оплати товарів.

**3.4.** Торговці на підставі договору, укладеного з емітентом або агентом з
розрахунків, мають право приймати від користувачів як засіб платежу за товари
електронні гроші, виражені в гривнях.

Торговці мають право використовувати отримані електронні гроші виключно для
обміну на безготівкові кошти або повертати електронні гроші користувачам у разі
повернення ними відповідно до Закону України "Про захист прав споживачів" (
1023-12 ) товарів, придбаних за електронні гроші.

**3.5.** Агентами з розрахунків можуть бути виключно банк і небанківська
фінансова установа, що має ліцензію Національного банку на переказ коштів без
відкриття рахунків.

Банк, який є членом/учасником платіжної системи, має право приймати від
користувачів електронні гроші, випущені іншими членами/учасниками цієї платіжної
системи, які містяться на наперед оплачених картках або до яких дають доступ
наперед оплачені картки, в обмін на готівкові кошти та проводити розрахунки за
операціями, що здійснені з цими картками.

Агент з розрахунків має право приймати електронні гроші від користувачів -
фізичних осіб в обмін на готівкові та безготівкові кошти, а від користувачів -
суб'єктів господарювання та торговців виключно в обмін на безготівкові кошти.
Емітент та/або агент з розрахунків має право приймати електронні гроші з
використанням наперед оплаченої картки, яка належить фізичній особі, в обмін на
готівкові кошти через платіжний пристрій у сумі до 500 гривень на день та не
більше 4 000 гривень протягом одного місяця.

Агент з розрахунків не має права передавати свої права за агентським договором
іншим суб'єктам господарювання.

**3.6.** Емітент має право здійснювати обмінні операції з випущеними ним
електронними грошима на електронні гроші, випущені іншими емітентами, а також
укладати договори з банками (агентами з обмінних операцій) про здійснення ними
такої діяльності.

### 4. Вимоги щодо погашення електронних грошей

**4.1.** Емітент зобов'язаний здійснювати погашення випущених ним електронних
грошей на вимогу пред'явника.

**4.2.** Емітент може здійснювати погашення електронних грошей, пред'явлених
користувачами - фізичними особами, готівковими коштами через операційну касу або
шляхом переказу на банківський рахунок пред'явника.

Емітент зобов'язаний здійснювати погашення електронних грошей, пред'явлених
користувачами - суб'єктами господарювання, торговцями, агентами, виключно шляхом
переказу на їх банківські рахунки.

Електронні гроші є погашеними емітентом з часу зарахування суми переказу на
рахунок пред'явника або видачі йому готівкових коштів.

### 5. Вимоги до емітента електронних грошей

**5.1.** Емітент має право самостійно забезпечувати здійснення операцій з
електронними грошима або укладати договори з операторами про виконання ними
операційних або інших технологічних функцій, які забезпечують використання
електронних грошей.  Оператор має бути резидентом.


**5.2.** Емітент або оператор на підставі договору з емітентом зобов'язаний
забезпечити фіксування всіх трансакцій електронних грошей між користувачами,
торговцями, агентами, емітентом та оператором за допомогою технічних засобів, а
також зберігання протягом п'яти років відповідної інформації у формі, яка дає
змогу перевірити цілісність інформації.

**5.3.** Емітент зобов'язаний забезпечити запровадження:

* організаційних, процедурних заходів та використання технічних засобів з метою
  виявлення, а також запобігання, перешкоджання та протидії шахрайству;

* системи захисту інформації, яка має здійснювати безперервний захист інформації
  під час випуску, використання та погашення електронних грошей на всіх етапах
  її формування, оброблення, передавання і зберігання;

* контролю за операціями з електронними грошима, які мають здійснюватися
  виключно на території України;

* заходів із запобігання легалізації (відмиванню) доходів, одержаних злочинним
  шляхом, або фінансуванню тероризму відповідно до законодавства України.

**5.4.** Емітент зобов'язаний здійснювати контроль за дотриманням оператором та
агентами під час здійснення операцій з електронними грошима вимог цього
Положення та правил використання електронних грошей.

Порядок контролю встановлюється правилами використання електронних грошей.

### 6. Порядок узгодження правил використання електронних грошей

**6.1.** Банк, що має намір здійснювати випуск електронних грошей (далі -
заявник), зобов'язаний до початку випуску електронних грошей узгодити з
Національним банком правила використання електронних грошей в Україні.

Банк, що є членом/учасником міжнародної платіжної системи і внесений
Національним банком до Реєстру та має намір здійснювати випуск електронних
грошей на території України з використанням цієї міжнародної платіжної системи
(далі - заявник - член/учасник міжнародної платіжної системи), зобов'язаний
узгодити з Національним банком правила використання електронних грошей до
здійснення випуску електронних грошей.

Вимоги цієї глави не поширюються на використання електронних грошей у платіжних
системах, створених Національним банком.

**6.2.** Заявник для узгодження правил використання електронних грошей подає до Національного банку такі документи:

1. заяву про узгодження правил використання електронних грошей за формою згідно
   з додатком 3 до цього Положення;

2. підписані головою правління/ради директорів (далі - керівник) правила
   використання електронних грошей, які мають містити положення про:

   * порядок здійснення операцій між емітентом, оператором, агентами,
     користувачами та торговцями, який має включати загальну схему всіх грошових
     та інформаційних потоків;

   * організацію контролю за фінансовими і технічними ризиками під час
     використання електронних грошей;

   * систему безпеки і захисту інформації та розмежування прав доступу до
     інформаційних ресурсів під час використання електронних грошей;

3. інформаційну довідку про принципи технічної реалізації здійснення розрахунків
   із використанням електронних грошей, підписану керівником;

4. зразки договорів, які укладатимуться з користувачами.

Заявник, який має намір під час здійснення випуску електронних грошей, до яких
надають доступ наперед оплачені картки міжнародних платіжних систем, унесених до
Реєстру, взаємодіяти з цими системами, зобов'язаний у правилах використання
електронних грошей надати опис такої взаємодії, який має містити загальну схему
всіх грошових та інформаційних потоків.

**6.3.** Заявник - член/учасник міжнародної платіжної системи для узгодження правил
використання електронних грошей подає до Національного банку інформацію, яка має
містити опис:

* порядку здійснення операцій з електронними грошима між емітентом, іншими
  учасниками міжнародної платіжної системи, агентами, користувачами та
  торговцями, що має включати загальну схему всіх грошових та інформаційних
  потоків;

* системи безпеки і захисту інформації, яка використовується для запобігання
  ризикам, пов'язаним із використанням електронних грошей.

**6.4.** Національний банк зобов'язаний прийняти рішення про узгодження або відмову
в узгодженні правил використання електронних грошей у строк до 60 днів із дня
подання заявником/заявником - членом/учасником міжнародної платіжної системи до
Національного банку документів згідно з пунктами 2 і 3 цієї глави.

**6.5.** Національний банк зобов'язаний письмово повідомити заявника/заявника -
члена/учасника міжнародної платіжної системи про прийняте рішення.

Національний банк надає заявникові документ про узгодження правил використання
електронних грошей після внесення ним плати, передбаченої нормативно-правовими
актами Національного банку.

**6.6.** Національний банк розміщує інформацію про узгодження правил
використання електронних грошей на сторінці Офіційного інтернет-представництва
Національного банку.

**6.7.** Національний банк зобов'язаний відмовити в узгодженні правил
використання електронних грошей за таких підстав:

* подання неповного переліку документів, зазначених у пунктах 2 і 3 цієї глави,
  або якщо ці документи не відповідають вимогам цього Положення;

* надання недостовірної інформації;

* якщо в правилах використання електронних грошей не передбачено порядок
  здійснення належного контролю за фінансовими або технічними ризиками.

**6.8.** Банк, за заявою якого Національний банк узгодив правила використання
електронних грошей, зобов'язаний подати на узгодження до Національного банку
зміни до правил використання електронних грошей не пізніше ніж через десять
календарних днів з дати їх унесення.

Національний банк у строк, передбачений пунктом 4 цієї глави, надає
заявникові/заявникові - члену/учаснику міжнародної платіжної системи документ
про узгодження або про відмову в узгодженні змін до правил використання
електронних грошей.

**6.9.** Банк, за заявою якого Національний банк узгодив правила використання
електронних грошей/зміни до них, зобов'язаний протягом десяти календарних днів з
дня узгодження цих правил/змін до них оприлюднити цю інформацію на своєму
офіційному веб-сайті.
